---
title: "What is Missing Values?"
author: "Siwachoat Srisuttiyakorn"
date: "2024-10-28"
categories: [missing values, data preprocessing, data cleaning]
toc: true
---

<center>![](missing.png){width="100%"}</center>

<br>

เนื้อหาส่วนนี้จะกล่าวถึงมโนทัศน์เกี่ยวกับค่าสูญหาย (Missing Values) ซึ่งเป็นปัญหาทั่วไปที่ผู้วิเคราะห์สามารถพบได้ในการวิจัยหรือโครงการด้านข้อมูล อย่างไรก็ตามปัญหาทั่วไปนี้อาจส่งผลกระทบเชิงลบต่อการวิเคราะห์ข้อมูล ร้ายแรงที่สุดคือทำให้ผลการวิเคราะห์หรือสารสนเทศที่ได้รับจากการวิเคราะห์มีความลำเอียงคลาดเคลื่อนไปจากความเป็นจริง ซึ่งนำไปสู่การตัดสินใจที่ผิดพลาด ดังนั้นการทำความเข้าใจและการจัดการค่าสูญหายอย่างเหมาะสมจึงเป็นมโนทัศน์และทักษะสำคัญสำหรับนักวิเคราะห์ข้อมูลทุกคน

## ค่าสูญหายคืออะไร

ค่าสูญหาย (missing values) หรือข้อมูลสูญหาย (missing data) เป็นปัญหาในการวิเคราะห์ข้อมูลที่เกิดขึ้นเมื่อมีข้อมูลของตัวแปรบางตัวของหน่วยข้อมูลบางหน่วยขาดหายไปหรือไม่สามารถวัด/สังเกตค่าได้

ค่าสูญหาย (missing values) เป็นปัญหาที่พบได้ทั่วไปทั้งในการวิจัย หลายกรณีที่ค่าสูญหายส่งผลกระทบเชิงลบต่อผลการวิเคราะห์ ทำให้ผลการวิเคราะห์ที่ได้เช่น ผลการประมาณค่าพารามิเตอร์ การทดสอบสมมุติฐาน ช่วงความเชื่อมั่น หรือค่าทำนายมีแนวโน้มคลาดเคลื่อนไปจากความเป็นจริง ดังนั้นการจัดการกับข้อมูลสูญหายอย่างเหมาะสมจึงเป็นสิ่งจำเป็นในการวิเคราะห์ข้อมูล ทั้งนี้เพื่อรับประกันว่าผลการวิเคราะห์ที่ได้จะปราศจากหรือมีความลำเอียงน้อยที่สุด

## สาเหตุการสูญหายของข้อมูล

สาเหตุการสูญหายของข้อมูลเป็นไปได้อย่างหลากหลาย ทั้งการจงใจหรือลืมที่จะให้ข้อมูลของกลุ่มเป้าหมาย ความผิดพลาดในการบันทึกข้อมูล อุปสรรคอื่น ๆ ในการให้ข้อมูล ไปจนถึงการออกแบบการเก็บรวบรวมและจัดกระทำข้อมูล อย่างไรก็ตามไม่ว่าสาเหตุจะเป็นอะไรอาจจัดกลุ่มสาเหตุดังกล่าวได้เป็น 3 ด้านคือ สาเหตุด้านผู้ให้ข้อมูล ด้านเครื่องมือที่ใช้วัดค่าสังเกตหรือเก็บรวบรวมข้อมูล และด้านการเก็บรวบรวมและการจัดกระทำข้อมูลของผู้วิจัย/ผู้วิเคราะห์

### 1. สาเหตุจากผู้ให้ข้อมูลหรือวิธีการวัดค่าสังเกต

การสูญหายจากสาเหตุประเภทนี้เกิดจากผู้ให้ข้อมูลไม่ได้ตอบหรือให้ข้อมูลที่ผู้วิเคราะห์วางแผนจะเก็บรวบรวมไว้อย่างครบถ้วน ซึ่งอาจเกิดจากผู้ให้ข้อมูลลืมในการตอบคำถามบางข้อ หรือตั้งใจที่จะไม่ให้ข้อมูลเพราะอาจไม่มีความรู้/ไม่แน่ใจในคำตอบ ไม่สนใจที่จะให้ข้อมูล หรืออาจมีความไม่สะดวกในการให้ข้อมูล

ซึ่งเป็นไปได้หลากหลายลักษณะ เช่น ในการวิจัยเชิงสำรวจที่มีการเก็บรวบรวมข้อมูลด้วยแบบสอบถามหรือแบบวัด มีความเป็นไปได้ที่ผู้ตอบอาจลืมตอบคำถามในบางข้อ หรือเลือกที่จะไม่ตอบเพราะไม่มีความรู้ หรือไม่สนใจที่จะให้ข้อมูล หรืออาจมีความสะดวกในการตอบคำถาม ปัจจัยดังกล่าวล้วนเป็นสาเหตุที่ทำให้เกิดค่าสูญหายทั้งสิ้น

อีกลักษณะหนึ่งคือการขาดหายไปจากการที่หน่วยข้อมูลบางหน่วยไม่ได้เข้าร่วมกิจกรรมที่กำหนดไว้สำหรับการเก็บรวบรวมข้อมูล เช่น การออกแบบการเก็บรวบรวมข้อมูลในชั้นเรียน หรือเป็นการบ้านให้กับนักเรียน แต่อาจมีนักเรียนบางคนที่ไม่ได้เข้าเรียนในวันดังกล่าว หรือไม่ส่งการบ้าน สถานการณ์ดังกล่าวทำให้เกิดค่าสูญหายได้เช่นเดียวกัน

ความผิดพลาดของอุปกรณ์วัดก็เป็นปัจจัยในด้านนี้ด้วย เช่น ผู้วิจัยอาจเลือกใช้ smart watch เป็นเครื่องมือในการวัดชีพจร และตัวชี้วัดทางกายภาพของผู้เรียนระหว่างการจัดการเรียนรู้ อาจมีความเป็นไปได้ที่ผู้เรียนบางคนไม่ได้ใส่อุปกรณ์อย่างถูกต้อง หรืออุปกรณ์ทำงานผิดพลาดจากสาเหตุอื่น ๆ ทำให้ไม่สามารถเก็บรวบรวมข้อมูลได้อย่างครบถ้วน

การสูญหายที่เกี่ยวข้องในประเด็นนี้อาจเกิดจากอุปสรรคในการเข้าถึงสื่อหรือเครื่องมือที่การเก็บรวบรวมข้อมูลด้วย เช่น ผู้วิเคราะห์อาจออกแบบการเก็บรวบรวมข้อมูลโดยใช้การตอบแบบสอบถามบน google form หรือ application อื่นที่ต้องใช้อุปกรณ์คอมพิวเตอร์หรือ smart device ในการเข้าถึง แต่หากช่วงเวลาที่ดำเนินการเก็บรวบรวมข้อมูล หน่วยข้อมูลไม่มีอุปกรณ์หรือ internet หรือมีอุปสรรคที่ไม่สามารถเข้าถึงแบบสอบถามดังกล่าวได้ ก็อาจเป็นสาเหตุที่ทำให้เกิดค่าสูญหายได้เช่นเดียวกัน

**2. สาเหตุจากการยุบรวมข้อมูลจากแหล่งข้อมูลที่หลากหลาย** การวิเคราะห์ข้อมูลโดยเฉพาะในโครงการที่ใช้ฐานข้อมูลทุติยภูมิในปัจจุบัน มักจะต้องมีการเชื่อมโยงหรือรวมข้อมูลระหว่างฐาน ทั้งการเชื่อมโยงตามแนวคอลัมน์เพื่อให้ได้ข้อมูลคุณลักษณะหรือตัวแปรของหน่วยข้อมูลที่มีความสมบูรณ์ หรือการเชื่อมโยงตามแนวแถวเพื่อให้ได้หน่วยข้อมูลที่ครอบคลุมหรือเป็นตัวแทนของกลุ่มเป้าหมาย อย่างไรก็ตามการเชื่อมโยงข้อมูลจากหลายฐานข้อมูลมีโอกาสที่จะเกิดค่าสูญหายอันเนื่องมาจากรูปแบบหรือระบบบันทึกเก็บข้อมูลระหว่างฐานที่แตกต่างกัน เช่น

ความแตกต่างในรูปแบบของรหัสที่จะใช้เชื่อมโยง กล่าวคือในฐานข้อมูลหนึ่งอาจะใช้รูปแบบรหัสบ่งชี้หน่วยข้อมูลเป็นรูปแบบหนึ่ง แต่อีกฐานข้อมูลหนึ่งใช้อีกรูปแบบหนึ่ง ลักษณะนี้ทำให้การเชื่อมโยงข้อมูลจากฐานข้อมูลทั้งสองไม่สามารถทำได้จากรหัสบ่งชี้หน่วยข้อมูล แต่จะต้องเลี่ยงไปใช้ข้อมูลของตัวแปรอื่น ๆ เข้ามาช่วย ซึ่งอาจทำให้ไม่สามารถเชื่อมโยงข้อมูลทั้งสองฐานได้อย่างสมบูรณ์

รูปแบบการจัดเก็บข้อมูลที่แตกต่างกัน เช่น ฐานข้อมูลหนึ่งบันทึกวันที่ในรูปแบบ DD/MM/YYYY แต่อีกฐานหนึ่งอาจบันทึกในรูปแบบ MM/DD/YYYY หากมีการใช้ข้อมูลวันที่เป็นตัวแปรหนึ่งที่เชื่อมโยงฐานข้อมูลเข้ากัน จะทำให้ผลลัพธ์ที่ได้เป็นค่าสูญหาย เพราะไม่สามารถเชื่อมโยงฐานทั้งสองเข้าด้วยกันได้

ความไม่สอดคล้องของข้อมูลในตัวแปรเดียวกัน เช่น ฐานข้อมูลด้านการศึกษาหนึ่งอาจบันทึกสถานะของนักเรียนเป็น “จบการศึกษา” หรือ “ยังศึกษาอยู่” ขณะที่อีกฐานข้อมูลอาจใช้คำว่า “สำเร็จการศึกษา” หรือ “ลงทะเบียนเรียน” ความแตกต่างในคำอธิบายเหล่านี้อาจทำให้เกิดความสับสนหรือข้อมูลสูญหายเมื่อต้องเชื่อมโยงกัน ซึ่งอาจทำให้ผลลัพธ์ที่ได้มีการตัดค่าที่เป็นปัญหานี้ออกไปเกิดเป็นค่าสูญหาย

การขาดข้อมูลในฐานข้อมูลบางส่วน อาจเกิดขึ้นโดยเฉพาะในการรวมข้อมูลตามแถว กล่าวคือ ฐานข้อมูลหนึ่งอาจมีข้อมูลของโรงเรียนที่สังกัดเขตพื้นที่หนึ่งในด้านต่าง ๆ อย่างครบถ้วน แต่เมื่อเชื่อมโยงฐานข้อมูลนี้กับเขตพื้นที่อื่นที่อาจมีข้อมูลไม่สมบูรณ์ในบางตัวแปร ผลลัพธ์ที่ได้จะได้ชุดข้อมูลที่มีค่าสูญหายในตัวแปรดังกล่าว

**3. การเก็บรวบรวมข้อมูลระยะยาว** การเก็บรวบรวมข้อมูลระยะยาวที่ต้องเก็บข้อมูลจากหน่วยข้อมูลเดียวกันหลาย ๆ ครั้ง หากระหว่างทางมีหน่วยข้อมูลออกจากระบบ เช่น ผู้ตอบแบบสอบถามหรือผู้เข้าร่วมการศึกษาไม่สามารถเข้าร่วมการเก็บข้อมูลในช่วงใดช่วงหนึ่งได้ อาจเป็นเพราะย้ายถิ่นฐาน, เปลี่ยนสถานะ, หรือเลิกเข้าร่วมการศึกษา สิ่งนี้จะทำให้เกิดการสูญหายของข้อมูลในช่วงเวลานั้นได้ ข้อมูลขาดหายตามเวลา (attrition) เป็นปัญหาสำคัญในงานวิจัยระยะยาว เพราะอาจทำให้ความต่อเนื่องของข้อมูลไม่สมบูรณ์ และทำให้ผลลัพธ์ที่ได้จากการวิเคราะห์ไม่สะท้อนความเป็นจริงทั้งหมดของหน่วยข้อมูลที่ตั้งใจศึกษา

นอกจากนี้หากการออกกลางคันของผู้ให้ข้อมูลนี้เกิดขึ้นอย่างเป็นระบบ เช่น ผู้เข้าร่วมจากกลุ่มใดกลุ่มหนึ่งออกจากระบบมากกว่ากลุ่มอื่น อาจทำให้เกิดอคติในผลการวิเคราะห์ (attrition bias) ซึ่งจำเป็นที่จะต้องได้รับการจัดการก่อนเพื่อปรับปรุงผลการวิเคราะห์ให้มีความแม่นยำ และน่าเชื่อถือมากขึ้น
