---
title: "Handling Missing Values"
author: "ผศ.ดร.สิวะโชติ ศรีสุทธิยากร"
toc: true
toc-depth: 3
toc-title: สารบัญ
theme: default
---

# Introduction

ค่าสูญหาย (missing values) เป็นสิ่งที่พบได้ทั่วไปในการทำงานจริง โดยเป็นสถานการณ์ที่ค่าสังเกตของตัวแปรบางตัวในชุดข้อมูลขาดหายไปอย่างน้อยหนึ่งค่า การเกิดค่าสูญหายอาจจำแนกได้เป็น 2 ลักษณะ ลักษณะแรกคือ การเกิดค่าสูญหายในขั้นตอนของการเก็บรวบรวมข้อมูล ซึ่งอาจเกิดจากการไม่ให้ข้อมูลของแหล่งข้อมูล การเกิดอุบัติเหตุบางประการหรือเกิดความผิดพลาดในเครื่องมือวัดจนทำให้ไม่สามารถเก็บข้อมูลบางค่าได้

ลักษณะที่สองคือ การเกิดค่าสูญหายในขั้นตอนการจัดการข้อมูล เช่น ในโปรเจคจำเป็นต้องรวมข้อมูลหลายชุดเข้าด้วยการ การ merge หลายชุดที่มีหน่วยข้อมูลไม่เท่าเทียมกัน หรือมี id ที่ไม่สามารถใช้จับคู่หน่วยข้อมูลจากหลายชุดข้อมูลได้อย่างสมบูรณ์ จะทำให้ชุดข้อมูลรวมมีหน่วยข้อมูลบางหน่วยที่ขาดหายไป หรือการจัดกระทำข้อมูลที่ไม่ถูกต้องอาจทำให้เกิดค่าสูญหายขึ้นได้เช่นเดียวกัน

ค่าสูญหายที่เกิดขึ้นในชุดข้อมูลทำให้ผู้วิเคราะห์ไม่สามารถใช้หน่วยข้อมูลที่เกิดค่าสูญหายในกระบวนการพัฒนาโมเดลการเรียนรู้ของเครื่องได้ ดังนั้นหากค่าสูญหายที่เกิดขึ้นในชุดข้อมูลมีจำนวนที่มากเกินไป ย่อมส่งผลให้ประสิทธิภาพการทำนายของโมเดลที่พัฒนาขึ้นลดลง 

ค่าสูญหายสามารถเกิดได้ทั้งในตัวแปรตาม และตัวแปรอิสระ ในกรณีที่ค่าสูญหายเกิดขึ้นในตัวแปรตาม นอกจากการทดแทนค่าสูญหายแบบปกติแล้ว ผู้วิเคราะห์ยังสามารถใช้โมเดลการเรียนรู้แบบที่มีการชี้นำบางส่วน (semi-supervised learning) เพื่อทดแทนค่าสูญหายในตัวแปรตามได้ (จะกล่าวถึงภายหลังในคอสนี้) เนื้อหาในบทเรียนนี้จะกล่าวถึงในกรณีที่ึค่าสูญหายเกิดขึ้นในตัวแปรอิสระเป็นหลักก่อน

# ประเภทของค่าสูญหาย



