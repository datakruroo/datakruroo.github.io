---
author: สิวะโชติ ศรีสุทธิยากร
date: 2019-12-30
title: "ความเหลื่อมล้ำทางการศึกษาและปัจจัยที่ส่งผล: การวิเคราะห์พหุระดับร่วมกับดัชนีเอ็นโทรปีนัยทั่วไปที่อิงมัธยฐาน"
details: <em>วารสารวิธีวิทยาการวิจัย</em>, 32(3), 341-379.
categories:
  - Publication
link: https://portal.edu.chula.ac.th/pub/jrm/index2.php/jrm/article/view/644/pdf_490
---

การวิจัยครั้งนี้มีวัตถุประสงค์เพื่อ (1) พัฒนาวิธีการวัดความเหลื่อมล้ำทางการศึกษาโดยใช้การวิเคราะห์พหุระดับร่วมกับดัชนีเอ็นโทรปีนัยทั่วไปที่อิงมัธยฐาน (2) วิเคราะห์ความเหลื่อมล้ำทางการศึกษาระหว่างโรงเรียนในแต่ละสังกัด โดยใช้คะแนนความเหลื่อมล้ำทางการศึกษาที่ได้จากวิธีการคำนวณที่พัฒนาขึ้น (3) วิเคราะห์ปัจจัยระดับฐานะทางเศรษฐกิจของครอบครัวนักเรียน และประสิทธิภาพการบริหารจัดการศึกษาของโรงเรียนที่มีต่อการเกิดความเหลื่อมล้ำทางการศึกษา ข้อมูลที่ใช้ในการวิจัยเป็นข้อมูลระดับโรงเรียนระดับชั้นมัธยมศึกษาปีที่ 3 จำนวน 11,444 โรงเรียน ที่อยู่ภายใต้สังกัด/เขตพื้นที่การศึกษาจำนวน 379 สังกัด ผู้วิจัยเก็บรวบรวมจากฐานข้อมูลทุติยภูมิทางการศึกษาที่เปิดเผยต่อสาธารณะของหน่วยงานทางการศึกษา การวิเคราะห์ข้อมูลใช้การวิเคราะห์พหุระดับร่วมกับการวัดความเหลื่อมล้ำด้วยดัชนีเอ็นโทรปีนัยทั่วไปที่อิงมัธยฐาน

ผลการวิจัยพบว่า (1) การคำนวณคะแนนความเหลื่อมล้ำทางการศึกษาที่ใช้การวิเคราะห์พหุระดับร่วมกับดัชนีเอ็นโทรปีนัยทั่วไปที่อิงมัธยฐาน สามารถสะท้อนสภาพความเหลื่อมล้ำทางการศึกษาได้อย่างมีประสิทธิภาพ โดยสามารถให้สารสนเทศของความเหลื่อมล้ำทางการศึกษาได้เป็นรายสังกัด และมีอำนาจให้การจำแนกระดับความเหลื่อมล้ำทางการศึกษาได้ดีกว่าการวัดความเหลื่อมล้ำด้วยวิธีการแบบดั้งเดิม (2) ผลการวิเคราะห์ความเหลื่อมล้ำทางการศึกษาพบว่า สังกัดของโรงเรียนส่วนใหญ่มีความเหลื่อมล้ำทางการศึกษาอยู่ในระดับต่ำถึงต่ำมาก และมีจำนวน 2 สังกัด ที่มีความเหลื่อมล้ำทางการศึกษาอยู่ในระดับสูงมาก (3) เมื่อวิเคราะห์ปัจจัยที่มีผลต่อความเหลื่อมล้ำทางการศึกษาของโรงเรียนภายใต้เขตพื้นที่การศึกษาของ สพฐ. พบว่าประสิทธิภาพการบริหารจัดการศึกษาของโรงเรียนในแต่ละเขตพื้นที่ มีผลต่อความเหลื่อมล้ำทางการศึกษาอยู่ในระดับต่ำถึงต่ำมาก และมีจำนวน 27 เขตพื้นที่การศึกษาที่ระดับฐานะทางเศรษฐกิจของครอบครัวนักเรียนในโรงเรียน เป็นปัจจัยหลักที่ทำให้เกิดความเหลื่อมล้ำทางการศึกษา
