---
title: "การวิเคราะห์อำนาจการทดสอบด้วย R"
author: "สิวะโชติ ศรีสุทธิยากร"
date: "2023-01-12"
categories: [R, Power Analysis, Sample Size]
toc: true
code-fold: false
code-line-numbers: true
code-tools: 
  source: true
---

# บทนำ

บทความนี้จะกล่าวถึงมโนทัศน์ของการวิเคราะห์อำนาจการทดสอบ (power analysis) การวิเคราะห์อำนาจการทดสอบเป็นเทคนิคทางสถิติที่นำมาประยุกต์เพื่อวิเคราะห์ผลของขนาดตัวอย่างในแต่ละระดับที่มีต่ออำนาจการทดสอบของสถิติทดสอบต่าง ๆ ที่ใช้ในการวิจัย ภายใต้ระดับนัยสำคัญทางสถิติที่กำหนด การเลือกใช้ขนาดตัวอย่างที่มีแนวโน้มจะให้อำนาจการทดสอบอยู่ในระดับสูง จะช่วยให้นักวิจัยหลีกเลี่ยงหรือลดความเสี่ยงที่จะเกิด false negatives หรือความคลาดเคลื่อนประเภทที่สอง (type II error) ปัจจุบันมีการพัฒนาโปรแกรมและ web application จำนวนมากที่สามารถนำมาใช้ในการวิเคราะห์อำนาจการทดสอบได้ ซึ่งมีทั้งโปรแกรมเปิดให้ใช้งานได้ฟรีไม่เสียใช้จ่าย เช่น G\*Power, R และ Jamovi และโปรแกรมที่ต้องมีค่าใช้จ่าย เช่น nQuery, PAPP, SamplePower, SAS, SPSS

ที่ผ่านมา G\*Power เป็นโปรแกรมที่ได้รับความนิยมอย่างสูงในวงการวิชาการทั้งไทยและต่างประเทศ เนื่องด้วยเป็นโปรแกรมที่เป็นมิตรกับผู้ใช้ ทำให้สามารถเข้าถึงผู้ใช้งานได้เป็นวงกว้าง นอกจากนี้โมดูลภายในโปรแกรมยังมีความยืดหยุ่นและสามารถใช้วิเคราะห์อำนาจการทดสอบของสถิติทดสอบที่หลากหลาย ตั้งแต่ t-test, ANOVA, multiple regression ไปจนถึง multivariate model หลายตัว

อย่างไรก็ตามถึงแม้ G\*Power จะเป็นโปรแกรมให้ใช้ได้ฟรีแต่ก็ไม่ใช่ open source ทำให้การพัฒนาปรับปรุงโปรแกรมจะขึ้นอยู่กับทีมผู้พัฒนาเท่านั้น ([Axel Buchner](https://www.psychologie.hhu.de/arbeitsgruppen/allgemeine-psychologie-und-arbeitspsychologie/arbeitsgruppe "interner Link"), [Edgar Erdfelder](https://www.sowi.uni-mannheim.de/erdfelder/ "externer Link in neuem Fenster"), [Franz Faul](https://www.wahrnehmung.psychologie.uni-kiel.de/de/team/faul "externer Link in neuem Fenster") และ [Albert-Georg Lang](https://www.psychologie.hhu.de/arbeitsgruppen/allgemeine-psychologie-und-arbeitspsychologie/arbeitsgruppe "interner Link")) ทำให้ feature การทำงานของโปรแกรมบางส่วนยังมีข้อจำกัด หรือบาง feature ไม่สามารถทำได้บน G\*Power เช่น โดยส่วนใหญ่ G\*Power ถูกออกแบบมาให้ใช้กับ general linear model สำหรับโมเดลที่อยู่นอกเหนือ framework นี้อาจมีข้อจำกัดหรือไม่สามารถใช้ G\*Power ในการวิเคราะห์อำนาจการทดสอบได้ เช่น structural equation model, multilevel model นอกจากนี้อัลกอริทึมการคำนวณอำนาจการทดสอบใน G\*Power เป็นการคำนวณโดยใช้วิธีทางการคณิตศาสตร์เป็นหลัก กล่าวคือ เป็นการคำนวณอำนาจการทดสอบจากการแจกแจงความน่าจะเป็นของตัวอย่างสุ่มของตัวสถิติภายใต้สถานการณ์ที่สมมุติฐานทางเลือก (alternative hypothesis) เป็นจริง ทั้งนี้การแจกแจงของตัวสถิติดังกล่าวอาจพิสูจน์ได้ยากหรือหาไม่ได้ในโมเดลการวิเคราะห์ที่มีความซับซ้อน เช่น multilevel model

บทความนี้จะกล่าวถึงการใช้ R สำหรับการวิเคราะห์อำนาจการทดสอบ ปัจจุบัน R เป็นโปรแกรม open source ที่ถูกพัฒนาอย่างต่อเนื่องสำหรับทำงานทางด้านสถิติและวิทยาการข้อมูล โดยได้รับการยอมรับและถูกใช้อย่างแพร่หลายจากผู้ใช้ทั้งที่เป็นนักวิจัย และนักวิชาการในทุกระดับ

# ความรู้พื้นฐานเกี่ยวกับการวิเคราะห์อำนาจการทดสอบ (Power of the Test)

หัวข้อนี้จะกล่าวถึงความหมายของอำนาจการทดสอบซึ่งเป็นส่วนประกอบสำคัญในการวิเคราะห์อำนาจการทดสอบ ในทางสถิติคณิตศาสตร์อำนาจการทดสอบของสถิติทดสอบใด ๆ (เขียนแทนด้วย $T$) สามารถคำนวณได้ดังนี้

$$
Power = P(|T|>critical \; value| H_0 \; is \; false)
$$

สมการข้างต้นแสดงให้เห็นว่า อำนาจการทดสอบของสถิติทดสอบใด ๆ คือความน่าจะเป็นที่ผู้วิเคราะห์จะพบนัยสำคัญที่ถูกต้องจากสถิติทดสอบดังกล่าว ในเชิงเทคนิคลึกลงไปจะพบว่ามีหลายปัจจัยที่มีความสัมพันธ์กับค่าของสถิติทดสอบ $T$ ได้แก่ ประเภทของสถิติทดสอบ (เช่น t-test, F-test, \$\\chi\^2\$ test หรือ exact test) ทิศทางการทดสอบ (one-tailed, two-tailed) ระดับนัยสำคัญ (significance level: $\alpha$) ขนาดอิทธิพล (effect size) และขนาดตัวอย่าง (sample size)

![](images/image-114354291.png){fig-align="center" width="70%"}

นักสถิติใช้ประโยชน์จากความสัมพันธ์ที่พบระหว่างปัจจัยข้างต้นเพื่อวิเคราะห์อำนาจการทดสอบซึ่งโดยมากจะถูกนำมาใช้ในการกำหนดขนาดตัวอย่างสำหรับการวิจัย แนวคิดหลัก ๆ ของวิธีการนี้คือการวิเคราะห์การเปลี่ยนแปลงของค่าอำนาจการทดสอบของสถิติทดสอบที่ใช้ในโมเดลการวิเคราะห์เมื่อขนาดตัวอย่างมีการเปลี่ยนแปลงไป สารสนเทศที่ได้จากการวิเคราะห์จะช่วยให้ผู้วิจัยทราบว่าภายใต้เงื่อนไขของการวิจัย ควรเลือกใช้ขนาดตัวอย่างขั้นต่ำประมาณกี่หน่วยจึงจะรับประกันให้โอกาสของการพบนัยสำคัญที่ถูกต้องของการทดสอบมีอยู่ในระดับสูง

# ความรู้พื้นฐานเกี่ยวกับการใช้ R สำหรับการวิเคราะห์อำนาจการทดสอบ

ก่อนใช้ R ผู้ใช้จำเป็นต้องติดตั้ง R และ RStudio ลงบนเครื่องคอมพิวเตอร์ก่อน โดย[สามารถดาวน์โหลดโปรแกรม R ได้ที่นี่](https://cloud.r-project.org/) ส่วน [RStudio สามารถดาวน์โหลดได้ที่นี่](https://posit.co/products/open-source/rstudio/)

จุดเด่นของ R คือผู้ใช้สามารถดาวน์โหลด package เสริมมาใช้ในการดำเนินงานต่าง ๆ ได้ โดยปัจจุบันมี package ที่สามารถดาวน์โหลดมาใช้งานได้มากกว่า 10,000 ตัว ซึ่งครอบคลุมการดำเนินงานทางด้านสถิติและวิทยาการข้อมูลเกือบทั้งหมด (สิวะโชติ ศรีสุทธิยากร, 2564) สำหรับการวิเคราะห์อำนาจการทดสอบ มีผู้ที่พัฒนา package ขึ้นมาหลายตัว โดยแต่ละ package มีข้อเด่นและข้อจำกัดที่แตกต่างกันไป ผู้วิเคราะห์จึงควรพิจารณาก่อนว่า package ที่กำลังจะเลือกมาใช้นั้นมีความสามารถครอบคลุมการทำงานของตนเองหรือไม่

ใน R มี package ที่นักวิจัยและนักสถิตินิยมใช้เพื่อวิเคราะห์อำนาจการทดสอบหลายตัว ได้แก่

1.  package pwr โดย package มีจุดเด่นคือใช้งานง่าย มีความยืดหยุ่นในการใช้งานเนื่องจากสามารถกำหนด option ต่าง ๆ ได้พอสมควร ทำให้รอบรับการทำงานที่หลากหลาย อย่างไรก็ตามฟังก์ชันใน package อาจจะยังไม่ครอบคลุมการวิเคราะห์อำนาจการทดสอบของสถิติทดสอบได้เท่ากับใน G\*Power
2.  package powerAnalysis มีความแตกต่างจาก package pwr คือมีฟังก์ชันเฉพาะสำหรับการวิเคราะห์อำนาจการทดสอบในการวิเคราะห์ที่หลากหลายและมีความซับซ้อนได้มากกว่า เช่น repeated measures, mixed-design ANOVA หรือ multivariate ANOVA เป็นต้น
3.  package "simmer" มีจุดเด่นมากเพราะเป็น package สำหรับการวิเคราะห์อำนาจการทดสอบด้วยเทคนิค Monte Carlo Simualtion วิธีการนี้มีความแตกต่างไปจากการวิเคราะห์อำนาจการทดสอบแบบดั้งเดิมที่จะอิงกับบทพิสูจน์และทฤษฎีการแจกแจงความน่าจะเป็นของตัวแปรอย่างสุ่มเพื่อหาอำนาจการทดสอบ
